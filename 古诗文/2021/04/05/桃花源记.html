<!DOCTYPE html>
<html>
    <head>
        <meta http-equiv="content-type" content="text/html;charset=utf-8"/>
        <meta name="keywords" content="陶渊明,古诗文" />
        <meta name="description" content="陶渊明" />
        <meta name="viewport" content="width=device-width, initial-scale=1" />
        <title> 桃花源记  </title>
        <link rel="stylesheet" href="/css/default.css" type="text/css" />
        <link rel="stylesheet" href="/css/small.css" type="text/css" media="(max-width: 720px)"/>
        <link rel="stylesheet" href="/css/syntax.css" type="text/css" />
        <link rel="shortcut icon" href="/favicon.ico" type="image/x-icon" />
    </head>
    <body>

<div class="container">
    <div class="nav">
    <div class="nav_nav">
        <a class="nav_a1" href="/">首页</a>
        <a href="/categories/">分类</a>
        <a class="nav_a1" href="/about/">关于</a>
    </div>
</div>

    <div class="main">
        <h2> 桃花源记 </h2>
        <p>晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。</p>

<p>　　林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田、美池、桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。</p>

<p>　　见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”(间隔 一作：隔绝)</p>

<p>　　既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。</p>

<p>　　南阳刘子骥，高尚士也，闻之，欣然规往。未果，寻病终。后遂无问津者。</p>

        
        <div class="post_footer">
          <p>Published on Apr 05, 2021 in categories 
          
          <a href="/categories/#古诗文" title="古诗文">古诗文</a>&nbsp;
          
          <p>
        </div>
        
        <ul class="prev_next">
            
            
            <li>
                <span>下一篇</span>
                <a href="/%E5%8F%A4%E8%AF%97%E6%96%87/2021/04/06/%E4%BA%94%E6%9F%B3%E5%85%88%E7%94%9F%E4%BC%A0.html">五柳先生传</a>
            </li>
            
        </ul>
        

  

  


    </div>
</div>
<center><p style="font-size:0.5em;">dorm-A116小组期末实验作品</p></center>
    </body>
</html>

